{"id:": "/div[1]", "tag": "div", "attributes": {"type": "article", "{http://www.w3.org/XML/1998/namespace}id": "MG-1673-06_248", "resp": "mercure"}, "children": [{"id": "/div[1]/head[1]", "tag": "head", "children": [{"id": "/div[1]/head[1]/text()[1]", "text": "[La troupe du roy represente le Comedien Poëte, Comedie]"}]}, {"id": "/div[1]/bibl[1]", "tag": "bibl", "children": [{"id": "/div[1]/bibl[1]/title[1]", "tag": "title", "children": [{"id": "/div[1]/bibl[1]/title[1]/text()[1]", "text": "Le Mercure galant"}]}, {"id": "/div[1]/bibl[1]/text()[1]", "text": ", 1673 (tome VI), p. 248-250."}]}, {"id": "/div[1]/p[1]", "tag": "p", "children": [{"id": "/div[1]/p[1]/text()[1]", "text": "La Compagnie estoit sur le poinct de se separer, lors que la conversation tourna sur le chapitre des Comedies nouvelles. L’on parla aussi-tost du Comedien Poëte, parce que la Troupe du Roy n’avoit encor rien joüé de nouveau que cette Piece ; & apres qu’on eut dit qu’elle estoit fort divertissante, on s’entretint de la Mort d’Achille de Monsieur de Corneille le jeune, que la mesme Troupe devoit bientost representer ; & quelques Gens qui s’estoient trouvez à une lecture de ce Grand Ouvrage, où estoit Monsieur le Duc de Richelieu, dirent qu’ils n’avoient jamais rien veu de si beau que cette Tragedie, & que ce Duc qui s’y connoist parfaitement, avoit dit qu’elle surpassoit son Ariane dont vous sçavez que le succez a esté tres-grand, & mesme avec justice, puis que ce fameux Autheur n’a point d’autres Partisans que son merite. Apres avoir parlé de cette Piece, on s’entretint de la Troupe qui la devoit joüer, & l’on dit qu’elle réüssiroit admirablement bein dans tout ce qu’elle representeroit, & que les grandes Assemblées qui depuis son Etablissement avoient accompagné toutes ses Representations en estoient une marque infaillible."}]}]}