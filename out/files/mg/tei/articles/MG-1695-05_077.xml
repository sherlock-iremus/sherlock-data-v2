<?xml version="1.0" encoding="UTF-8"?><div xmlns="http://www.tei-c.org/ns/1.0" type="article" xml:id="MG-1695-05_077" resp="wordpro"><head>[La Linotte, Galanterie]</head><bibl><title>Mercure galant</title>, mai 1695 [tome 5], p. 77-82.</bibl><p>La galanterie qui suit vous divertira. Elle est de M<hi rend="sup">r</hi> de Serencourt de Mondidier.</p><quote><label>LA LINOTTE.</label><lg><l rend="i"> Sans moy, sans un heureux secours,</l><l rend="i">Vostre Linotte, Iris, auroit finy ses jours.</l><l rend="i">Depuis vostre depart languissante &amp; muette</l><l rend="i"> Elle ne se connoissoit plus.</l><l rend="i"> Tous mes soins estoient superflus,</l><l rend="i"> Elle estoit sourde à ma fleurette.</l><l rend="i"> J’avois beau luy parler de vous,</l><l rend="i">Vostre nom qui devoit luy donner un ton doux,</l><l rend="i"> Sembloit augmenter son silence.</l><l rend="i"> Je la flatois de l’esperance</l><l rend="i">Qu’elle vous reverroit, &amp; que vostre retour</l><l rend="i"> Devoit luy marquer vostre amour,</l><l rend="i">A toutes mes raisons elle estoit insensible.</l><l rend="i"> La voyant sans force &amp; sans voix,</l><l rend="i"> Je la crus morte mille fois,</l><l rend="i">Et cette crainte, Iris, m’a paru plus terrible</l><l rend="i"> Que je ne puis vous l’exprimer.</l><l rend="i"> J’allois nuit &amp; jour à sa cage ;</l><l rend="i">Je tâchois d’imiter vostre aimable langage.</l><l rend="i"> Je luy disois qu’il falloit vous aimer.</l><l rend="i">Au lieu de me répondre elle battoit de l’aile,</l><l rend="i"> J’estois impuissant auprés d’elle,</l><l rend="i"> Et mes vœux, ma voix, &amp; ma main</l><l rend="i"> Estoient un secours foible &amp; vain.</l><l rend="i">Enfin, desesperé, craignant tout de vous-mesme,</l><l rend="i">Qui m’aviez confié le sort de cet Oiseau,</l><l rend="i">Je crus qu’il luy falloit un compagnon nouveau.</l><l rend="i">Déja d’autres Oiseaux avec un soin extrême,</l><l rend="i"> Avoient, mais inutilement,</l><l rend="i"> Tâché d’adoucir son tourment.</l><l rend="i">Ce compagnon nouveau luy redonne la vie,</l><l rend="i">C’est un Serin qu’on dit estre de Canarie,</l><l rend="i">Mais je croy bien plûtost qu’il est venu des Cieux.</l><l rend="i"> Son chant est tout misterieux ;</l><l rend="i">Il coule mille tons, &amp; sçait marquer la note</l><l rend="i"> A vostre charmante Linote.</l><l rend="i"> Elle reçoit bien ses leçons ;</l><l rend="i">Elle apprend du Serin les airs &amp; les chansons,</l><l rend="i"> Et lors que le Serin l’appelle,</l><l rend="i"> Vostre Linotte est un Echo fidelle.</l><l rend="i">Il n’en falloit pas moins pour l’Oiseau ny pour moy ;</l><l rend="i">Il ne craint plus la mort, ny moy vostre reproche.</l><l rend="i">Grace au Serin, tous deux, par un je ne sçay quoy,</l><l rend="i">D’un charme plus puissant nous ressentons l’approche.</l><l rend="i"> Mille gens diroient que l’amour</l><l rend="i"> Agis ainsi sur toutes choses,</l><l rend="i"> Et que telles Metamorphoses</l><l rend="i">Font sentir aux Amans des transports nuit &amp; jour.</l><l rend="i">Chacun sçait ce que c’est qu’un amoureux martire,</l><l rend="i">Mais sans rien s’appliquer, Iris, je puis vous dire,</l><l rend="i"> Que cet exemple nous fait voir</l><l rend="i"> Combien l’amour a de pouvoir.</l><l rend="i"> Si vous sentiez ce que c’est que sa flame,</l><l rend="i"> Si vous pouviez lire au fond de mon ame,</l><l rend="i">Vous sçauriez, belle Iris, que ce qui vient de vous.…</l><l rend="i">Mais c’en est trop, parlons de la Linotte.</l><l rend="i">Elle a pour son Amant un son charmant &amp; doux.</l><l rend="i">Que ne puis-je chanter sur cette mesme note !</l></lg></quote></div>