<?xml version="1.0" encoding="UTF-8"?><div xmlns="http://www.tei-c.org/ns/1.0" type="article" xml:id="MG-1689-07a_186" resp="wordpro"><head>Le Gentilhomme de l’Arriereban</head><bibl><title>Mercure galant</title>, juillet 1689 (première partie) [tome 7], p. 186-190.</bibl><p/><p>Les Vers qui suivent sont assez du temps. Ils sont estimez icy, &amp; on a marqué de l’empressement pour en avoir des copies.</p><quote><label>LE GENTILHOMME<lb/>de l’Arriereban.</label><lg><l rend="i">Dans ma Maison des Champs sans chagrin, sans envie,</l><l rend="i"> Je passois doucement la vie</l><l rend="i"> Avec quelques voisins heureux,</l><l rend="i"> Peu guerriers &amp; fort amoureux.</l><l rend="i">Ma Bergere, mes prez, mes bois &amp; mes fontaines,</l><l rend="i">Ou faisoient mes plaisirs, ou soulageoient mes peines.</l><l rend="i"> J’allois à Paris rarement,</l><l rend="i">Mais Paris quelquefois venoit dans mon Village,</l><l rend="i">J’entens quelques Amis qui venoient bonnement</l><l rend="i"> Me voir, &amp; manger mon potage</l><l rend="i"> Je les traitois fort sobrement.</l><l rend="i">Mes pigeons, mes poulets, tout leur sembloit charmant ;</l><l rend="i">On parloit de l’amour &amp; jamais de la guerre ;</l><l rend="i"> Je plaignois le Roy d’Angleterre</l><l rend="i"> Sans dessein de le soulager,</l><l rend="i">Je laissois aux Heros le soin de le vanger ;</l><l rend="i">La gloire &amp; les honneurs n’estoient point ma foiblesse,</l><l rend="i"> Et je me piquois de Noblesse</l><l rend="i"> Seulement pour ne pas payer</l><l rend="i">La Taille &amp; les Imposts que paye un Roturier.</l><l rend="i">Aujourd’huy j’ay regret d’estre né Gentilhomme,</l><l rend="i"> Ce titre glorieux m’assomme.</l><l rend="i">Helas ! Il me contraint en ce malheureux an</l><l rend="i"> De paroistre à l’Arriere-ban.</l><l rend="i">O vous, mon Bisayeul de tranquille memoire</l><l rend="i">Dont les armes n’estoient que l’ancre ou l’Ecritoire,</l><l rend="i">Qui viviez en Bourgeois &amp; poltron &amp; prudent,</l><l rend="i">Reconnoissez en moy vostre vray descendant.</l><l rend="i">Pourquoy de vostre argent vostre fils &amp; mon pere</l><l rend="i">Ont-ils acquis pour moy ce qui me desespere,</l><l rend="i">Cette Noblesse enfin qui par necessité</l><l rend="i">Me fait estre guerrier contre ma volonté ?</l><l rend="i">Adieu, mon cher Jardin qui fistes mes delices,</l><l rend="i">Adieu, de mes jets d’eau les charmans artifices,</l><l rend="i"> Adieu fraises, adieu melons,</l><l rend="i"> Adieu costeaux, adieu vallons.</l><l rend="i">Afin de soulager le chagrin qui me presse</l><l rend="i"> Que vos échos disent sans cesse,</l><l rend="i"> Nostre Maistre qui fut si doux,</l><l rend="i">Qui fuyoit la fatigue &amp; qui craignoit les coups,</l><l rend="i">Est allé s’exposer à la fureur des armes.</l><l rend="i">Ciel ! par un prompt retour finissez ses allarmes.</l></lg></quote></div>